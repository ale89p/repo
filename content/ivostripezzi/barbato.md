+++
title = "Alessandro Barbato - inediti"
date = "2024-04-08T18:34:02+00:00"
tags = ["poesia"]
categories = ["ivostripezzi"]
draft = false
special_rubric="false"
author = "Alessandro Barbato"
autore = "alessandro-barbato"
author_image = "/images/barbato.jpg"
image = "/images/barbato.jpg"
caption_font_size = "12px"  # Imposta la dimensione del font desiderata
display_image = "true"
image_width = 200
image_height = 200
+++

<div style="text-align: justify">

</br>


**Voli di rondine (il cerchio magico)**


Vivremmo certo bene come rondini,  
tra le piume calde e i soffici  
orizzonti, nei tepori  
del ritorno a casa ovunque  
un po' di Sole ci incoraggi  
a fare un giro. Toccando terra  
appena il necessario, ché le zampe  
troppo brevi danno voglia  
di volare e dopo un nido  
per le nostre uova d'oro  
come i sogni dei bambini.  
Ma in queste mani è capitato  
di cadere, di svegliarsi. Nelle carni  
strette e dure che talvolta  
stanno sole come lontre; oppure  
in mezzo a pigre mandrie,  
tra le mangiatoie, appese a qualche  
gancio in un macello. Volano  
insieme invece le rondini,  
sempre nei canti di primavera.  
Sanno trovare la strada nei venti  
e anche il momento per perdersi in cerchio  
soltanto a sentire la voce tua  
d'ali, di miele, d'ortica, di sale.  
</br>

<!--more-->

**Schizzi di luce**  

Slittano sul fondo sdrucciolevole  
dei nervi, dei sospiri che ci svegliano  
soltanto quando è tardi, i desideri  
piccoli che aveva un tempo il mondo:  
maglie più pesanti con il freddo,  
vedere il mare almeno un giorno l'anno,  
le mani che bastavano per strade  
che sbucano tra i campi, per case  
nuove da tirare su a cambiali  
fatte al Sole di calce e di mattoni;  
per darti una carezza per la sera,  
quando pare anche la Luna un sogno  
breve arrampicato in mezzo al cielo  
e non importa se ci sono ancora  
stelle tra i nostri buchi neri, restano  
schizzi di luce attorno ai pensieri.  

</br>

**Foglie di magnolia**  

La stessa consistenza delle foglie  
della pianta di magnolia qui di fronte,  
per raccogliere anche l'ultimo  
spiraglio d'ogni sole; che si fanno  
attraversare  - quasi come niente  
fosse - dalle piogge, il gelo, i venti,  
da pattuglie di formiche e qualche  
afide invadente senza battere  
mai ciglio; che dimenticano il tempo  
e non ne chiedono mai in cambio, se  
persino quando cadono volteggiano  
nell'aria e se ne restano sicure  
a consumarsi nella terra, oppure  
in cumuletti sparsi nel giardino  
da bruciare, per inebriare  
i fuochi e di un profumo l'universo  
che ci scivola vicino.  
