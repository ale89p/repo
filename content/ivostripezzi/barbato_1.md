+++
title = "Alessandro Barbato - (altri) inediti"
date = "2025-05-24T10:34:02+00:00"
tags = ["poesia"]
categories = ["ivostripezzi"]
draft = false
special_rubric="false"
author = "Alessandro Barbato"
autore = "alessandro-barbato"
author_image = "/images/barbato.jpg"
image = "/images/barbato.jpg"
caption_font_size = "12px"  # Imposta la dimensione del font desiderata
display_image = "true"
image_width = 200
image_height = 200
+++

<div style="text-align: justify">

</br>

**Dove nasce lo scirocco**

Da dove arriva il vento, vieni,  
piegando le mie mani e le ginocchia  
quando bruciano alle stanche  
solitudini, ai pigri desideri.  
E passi come pure il vento passa,  
lasciando in terra i resti di altri
giorni che ho vissuto nell'attesa  
che arrivassi. Con questa voglia antica  
di seguirti e non fermarti,  
ritrovarci dove nasce lo scirocco.

**Ballata degli steli gelati**  

Si stringe più in fondo l'anima  
a volte, che quasi nessuno  
riesce a vederla, mentre la pioggia  
mischiata alle sabbie pare  
una palpebra stesa sul giorno.  
Capita spesso di primavera  
di avere a mente ogni stelo gelato  
quando il timore di non essere  
fermi non ci legava alla terra  
straniera e nulla, nessuno  
restava immutato. Ma ora  
che mancano intorno i respiri,  
quasi corressero buie le lune  
forse potremmo riuscire a nasconderci,  
per un momento ingannare  
anche il vento. Se dopo è perderci  
senza più un fiato, senza un lamento.  

**Detto così (e così)**  

Spieghiamo con fatica, un po' a noi stessi  
e un po' anche agli altri, quel che si potrebbe  
davvero rivelare se riuscissimo,  
soltanto per un poco, a condividere  
l'abisso che separa le parole  
dal silenzio; da quello che rimane  
senza un suono appiccicato  
contro; senza un segno che delimiti  
concetti, soluzioni senza senso  
qualche volta, perché ogni incastro stride.  
Cerchiamo e non sappiamo ritrovare  
la strada che riporta verso casa,  
laddove si rimescola in eterno  
la vita che ci unisce a questa terra.  
