+++
title = "Antonio Machado: modernismo, impegno civile e intimismo"
date = "2025-01-16T18:34:02+00:00"
tags = ["blog", "poesia"]
categories = ["post"]
draft = true
special_rubric="true"
author = "Roberto Pelo"
autore = "roberto-pelo"
author_image = "/images/roberto-pelo.jpg"
image = "/images/machado.jpg"
cover_caption = ""
caption_font_size = "12px"  # Imposta la dimensione del font desiderata
display_image = "true"
image_width = 200
image_height = 200
+++

<div style="text-align: justify">



Lo scarto che si avverte, nel confrontare l’immagine pubblica di Machado (almeno quella che ci hanno consegnato la Storia e certa critica) e la sua poesia, è ampio.  
Perché di Antonio Machado (1875-1939) abbiamo un’immagine a tutto tondo di uomo impegnato: cresciuto in un ambiente, familiare e scolastico, liberale e democratico; iniziato alla Massoneria; repubblicano convinto e militante; sostenitore del Fronte Popolare, antifascista e antifranchista attivo. I suoi ultimi anni di vita seguono la sorte della sconfitta degli antifranchisti: in fuga da Madrid per Valencia; da qui in fuga per Barcellona, ultima roccaforte; e ancora la via dell’esilio volontario a Collioure, in Francia, raggiunta a piedi in un gelido gennaio. Malato da tempo di cuore, morì nel febbraio successivo – pochi giorni dopo la morte della madre. La sua bara fu avvolta nella bandiera Repubblicana.  

Di tutto questo, però, è difficile trovare testimonianza nelle sue poesie. Perché Machado è stato soprattutto poeta dei sentimenti intimi e dal tratto né civile né epico: un grande poeta, certo tra i maggiori del ‘900 e non solo in lingua spagnola.  

Per comprendere oggi, con occhi nuovi e predisposizione corretta, la poesia di Antonio Machado, vale attenersi alla raccomandazione di Francisco Josè Martìn (*Introduzione* a Poesie -- Soledades e Campos de Castilla, Newton Compton, 2012): *“…(di) scoprire la grandezza letteraria di un poeta che vale molto di più del suo effettivo antifascismo.”*  

Come quasi tutti i poeti di lingua spagnola di fine ‘800 e dei primi del ‘900, Machado subì l’influsso profondo di Rubèn Darìo, uno dei padri del Modernismo. Al poeta nicaraguense -- che incontrò in Francia ai primi del secolo scorso -- Machado dedicò due *Elogios*: nel primo, dal titolo significativo *Al maestro Rubèn Darìo*, vi è la riconoscenza piena  

>Questo nobile poeta, che udito  
ha gli echi della sera ed i violini  
dell’autunno in Verlaine, ed ha tagliato  
le rose di Ronsard, in quei giardini
di Francia pellegrino  
da un Oltremare di sole…  

e l’altro, dal titolo altrettanto definitorio, *A la muerte di Rubèn Darìo* (1916), in cui chiede agli spagnoli di incidere sul marmo della tomba l’epigrafe

>Nessun tocchi la lira, se non lo stesso Apollo,  
nessun suoni la lira, se non lo stesso Pan.

Da Darìo, che in una poesia dedicata a Machado, lo aveva definito

>Appariva sempre  
misterioso e silenzioso.  
Lo sguardo così profondo  
che si vedeva appena.  
Parlava con un cenno  
di timidezza e orgoglio.  
*(Traduzioni di Claudio Rendina)*  

si staccherà, ma non in modo traumatico, quanto piuttosto enucleando un suo spazio poetico, intimista appunto.
Il verso di Machado è sempre morbido, quasi discorsivo, mai aulico. I paesaggi dell’infanzia, velati di una lieve malinconia; *"le segrete gallerie dell’anima"*; la *"memoria, [di cui] vale solo/ il dono illustre di evocare i sogni"*; i paesaggi nativi (*"La bella terra di Spagna/ secca, nobile e guerriera"*) sono temi, se non unici, ricorrenti, in un verso nuovo, innovativo, altro dalla tradizione classica.
Le poesie che propongo sono in qualche modo esemplificative di queste tematiche. La prima, *Consejos* (Consigli), nell’ineguagliabile traduzione di Sergio Solmi (*Quaderno di traduzioni*, Einaudi 1969); la seconda *A la desierta plaza*, e la terza, *Il viaggiatore*, da me curate (*Briciole di tempo*, Aletti 2017).


</br>

**Consigli**

Sappi attendere, aspetta che la marea risalga  
-- come una barca in secco --, né t’inquieti il partire.    
Solo chi attende sa che la vittoria tiene,  
perché lunga è la vita, ed è l’arte un trastullo.  
E se la vita è corta  
e non lambisce il mar la tua barchetta,  
senza partire aspetta e ancora aspetta,  
ché l’arte è lunga – e, per di più, non conta.  


</br>


**Alla piazza deserta**

Alla piazza deserta  
conduce un labirinto di stradine.  
Su un lato, il vecchio muraglione ombroso  
di una chiesa in rovina;  
sull’altro, il muricciolo imbiancato  
d’un giardino di palme e di cipressi  
e, di fronte a me, la casa,  
e nella casa, la grata  
davanti al vetro che lievemente appanna  
la sua placida e allegra figurina.  
Me ne andrò. Non voglio  
chiamare alla tua finestra… Primavera  
viene -- la sua bianca veste  
fluttua nell’aria della morta piazza --;  
viene a incendiar le rose  
rosse dei tuoi rosai… Voglio vederla.  

</br>

**Il viaggiatore**

Nella penombra della sala antica  
tra noi sta l’amato fratello,  
che nell’infantile sogno d’un limpido  
giorno partir vedemmo  
per un lontano paese.  
Ha le tempie argentate ormai,  
un ciuffo grigio sull’angusta fronte;  
e la fredda inquietudine degli occhi  
svela un’anima quasi tutta assente.  
Sfogliano le autunnali fronde  
nell’appassito e vecchio parco.  
Si colora, oltre le umide vetrate,  
la sera, e nel fondo dello specchio,  
il volto del fratello soavemente  
si illumina. Fioriti disinganni  
dorati dalla declinante sera?  
Ansia d’una nuova vita in nuovi anni?  
Rimpiangerà la gioventù perduta?  
Morì lontano, la povera lupa.  
Della bianca giovinezza mai vissuta  
teme che canti ancora alla sua porta?  
Sorride al sole d’oro della terra  
di un sogno che non ha incontrato mai?  
E vede la sua nave fendere  
il sonante mare, di vento e di luce  
la bianca vela gonfia?  
Ha visto le gialle foglie autunnali  
cadere dai rami odorosi  
degli eucalipti, ed i rosai, una volta  
ancora, mostrare le bianche rose.  
E questo dolore, del quale dubita  
o sente la mancanza,  
d’una lacrima il tremore reprime,  
e un avanzo di maschia ipocrisia  
emerge su quel suo pallido viso.  
Serio il ritratto alla parete ancora  
risplende. Divaghiamo,  
Nella tristezza della casa s’ode  
il tic tac dell’orologio. Taciamo.  


Antonio Machado  
