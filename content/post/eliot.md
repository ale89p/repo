+++
title = "Preludi di T.S. Eliot"
date = "2024-01-16T18:34:02+00:00"
tags = ["blog", "poesia"]
categories = ["post"]
draft = false
special_rubric="true"
author = "Roberto Pelo"
autore = "roberto-pelo"
author_image = "/images/roberto-pelo.jpg"
image = "/images/eliot.jpg"
cover_caption = " <q>T.S. Eliot</q> di Raschiabarile, CC BY-NC-ND 4.0. [Link](https://deviantart.com/raschiabarile/art/T-S-Eliot-1007022566)"
caption_font_size = "12px"  # Imposta la dimensione del font desiderata
display_image = "true"
image_width = 200
image_height = 200
+++

<div style="text-align: justify">


I *Preludi*, che appartengono alla prima raccolta poetica di Eliot, *Prufrok and other observations* del 1917, riassumono in poco più di cinquanta versi l’innovazione formale e di contenuto che Eliot porterà avanti fino al 1927, passando per *Poems* del 1920, *The Waste Land* (1922) e *The hollow men* del ‘25. Con l’adesione alla Chiesa Anglicana e con l’ottenimento della cittadinanza britannica, Eliot – che dà in quel periodo la famosa classificazione di se stesso: classicista in arte, monarchico in politica e anglocattolico in religione – inizia a percorrere una strada diversa.  
I Preludi ci trasmettono la sensazione diffusa di una desolazione quotidiana e esistenziale, attraverso immagini di ‘cose’: oggetti, paesaggi urbani oggettificati, vite alienate. Il verso è continuamente spezzato, la descrizione condensata in poche scarne parole, il ritmo ineguale. Non c’è adesione, da parte dell’autore, né condanna, né speranza, in questa terra desolata.  
I mozziconi di giorni fumosi, battuti dalla pioggia e dal vento, che trascina gli avanzi di foglie marcite, in strade coperte di segatura, dove piedi si accalcano nel fango di fronte ai caffè. E ancora: persiane rotte, comignoli, bigodini, mani sporche, dita tozze che caricano pipe. Tutte queste immagini portano alla nozione di un qualcosa che, nella sua solitudine, è infinitamente gentile, all’infinito sofferente.
Il Testo di riferimento di questa traduzione è nell’antologia, curata dallo stesso Eliot, *Selected Poems*, Faber & Faber, Londra 1961 (terza ristampa 1964).

</br>

### Preludi*

</br>


**I**

La sera invernale si adagia  
con odori di bistecche nei vicoli.  
Le sei in punto.  
I mozziconi di giorni fumosi.  
E ora uno scroscio a vento avvolge  
attorno ai tuoi piedi  
i sudici avanzi di foglie marcite  
e giornali da terreni in vendita.  
La pioggia scrosciante si abbatte  
sulle persiane rotte e sui comignoli,  
e all'angolo della via un solitario  
cavallo da tiro scalpita e fuma.  
E poi, si accendono i lampioni.  

</br>

**II**

Il mattino alla coscienza si svela  
con odori di birra,  
deboli e svaporati,  
dalla strada coperta a segatura  
con tutti i suoi piedi infangati  
che si accalcano ai caffè appena aperti.  
Con le altre mascherate  
che il tempo riassume,  
uno pensa a tutte le mani  
che gettano livide ombre  
in migliaia di camere ammobiliate.  








</br>




**III**



Gettasti la coperta giù dal letto,  
giacesti supina, aspettando;  
nel dormiveglia guardasti la notte  
che svela le mille sordide immagini  
parte della tua anima,  
che baluginano contro il soffitto.  
E quando il mondo intero ritornò  
e la luce s’arrampicò tra le persiane  
e udisti i passeri nelle grondaie,  
avesti una visione della strada  
che la strada capisce appena;  
seduta sul bordo del letto,  
togliesti i bigodini dai capelli,  
stringesti le gialle piante dei piedi  
nei palmi delle tue sporche mani.  




</br>

**IV**


Si distese la sua anima allungata  
attraverso i cieli che sfumano  
al di là di un profilo urbano  
o da piedi insistenti calpestata  
alle quattro e alle cinque e alle sei;  
e caricano pipe dita tozze,  
e giornali della sera, e occhi  
sicuri di certe certezze,  
la coscienza di una strada annerita  
impaziente di assumere il mondo.  
Mi spingono fantasie attorcigliate  
a queste immagini, e persistono;  
la nozione di un che infinitamente  
gentile, all'infinito sofferente.  

Netta con le mani la bocca, e ridi;  
ruotano i mondi come donne antiche  
che accatastano legna in terreni in vendita.  

</br>


**Traduzione di Roberto Pelo*
