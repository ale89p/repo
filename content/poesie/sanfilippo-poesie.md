+++
title = "Francesca Sanfilippo - Poesie"
date = "2023-10-05"
categories = ["poesie"]
tags = ["poesia"]
draft = false
author = "Francesca Sanfilippo"
autore = "francesca-sanfilippo"
author_image = "/images/francesca-sanfilippo.jpg"
image = "/images/rosso-india.jpg"
display_image = true
image_width = 250
image_height = 250
+++

<img src="/images/rosso-india.jpg" alt="ciao" width="30%">  


</br>
</br>


### **Capodanno**  


Mi nevicasti addosso  
dentro una sera d’argento  
in mezzo a un coro di voci  
e al tintinnio dei calici  
risuonò il tuo baritono.  

Sfavillanti i tuoi gesti  
ma ferventi gli occhi  
erano cortili d’infanzia  
ruggito pazzo di vita.  

E il tuo sorriso  
di barca immensa  
fin qui  
sulle mie sponde  
veleggiò.  

Mischiai con te  
visioni e palpiti  
lasciasti il porto  
ma ad andarsene  
fu solo il tuo corpo,  
la neve rimase.  

Vi sotterrai la donna  
che si scaldava  
davanti a un camino  
che incasellava  
abiti e stoviglie  
nacque una gitana  
dalle sue spoglie.  

Allora lasciai  
la placida pianura  
a fatica ignorai  
la sua ninna nanna  
dolce, discreta  
ma in fine scalai  
la mia cima innevata.  

Laggiù una matassa  
d’impervie strade  
di là dalle note  
cacciò il mio sguardo.  

Un saluto commosso  
al casolare ormai perso  
un pasto frugale  
ridiscesi e m’incamminai  
la mia bussola era il sole  
il mio bagaglio la neve.  

<figure style="text-align: left; margin: 0">
<img src="/images/viandante.jpg" alt="ciao" width="40%">  
<figcaption style="font-size: small; padding-top: 8px; line-height: 1.5;"> Caspar David Friedrich: <i>Viandante sul mare di nebbia, olio su tela </i></figcaption>
</figure>



</br>

### Foglie come ali  

Era di ciniglia  
Il mio sogno stanotte:  
scalavo gradini  
scolpiti nell’etere  
ad attendermi  
un giardino spalancato  
e un tavolo imbandito  
di scatole  
che custodivano semi  
le volevo aprire  
ma mi bendò  
una mano gentile.  

Sarai dunque il fiore  
che al sole volge i petali?  
O quello che danza  
leggero nel fango?  
A lungo non vedrò  
non devo ma so  
potrò innaffiarti  
fuori e dentro  
questo mio alloggio  
dove rimbombano  
suoni caldi  
per te vibranti.  

Talvolta giocavo  
a pitturare il tuo volto  
e uno schizzo ha brillato  
fra le tele speciali:  
foglie come ali.  

Poiché il mio cuore  
corre veloce  
già temo il giorno lontano  
in cui lascerai il giardino.  

Ma solo in penombra  
le lacrime esonderanno  
rompendo gli argini  
di un amore che sa  
di quercia e di fuscello  
e mai impregneranno  
di colpe e paure  
il terreno sacro  
alle radici tue amate  
che vigorose berranno  
ardimento e fede.  

Mieterò silente  
ogni singola goccia  
nella mia cisterna  
toglierò il sale  
innaffierò le aiuole  
che ti accoglieranno  
nei giorni radi  
del lieto ritorno.  


<figure style="text-align: left; margin: 0">
<img src="/images/klimt-maternita.jpg" alt="ciao" width="40%">  
<figcaption style="font-size: small; padding-top: 8px; line-height: 1.5;"> Gustav Klimt: <i>Le tre età della donna, olio su tela </i> (dettaglio)</figcaption>
</figure>
</br>



(Da **Rosso India**, Il Soffio 2022, Algra Edizioni)
